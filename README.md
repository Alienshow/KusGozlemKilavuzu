# KusGozlemKilavuzu
Kuş Gözlemine başlamak isteyenler ve yeni başlamış olanlar için bir kılavuz

Metin KutusuDoğadaki canlıları halen kuş, balık, ağaç, böcek, ot olarak tanımlıyorsanız ve televizyonda David Attenborough’un yüzünü gördüğünüzde mutlu oluyorsanız, “kuş gözlemi” Galapagos adalarına kadar zahmet etmenize gerek kalmadan keşfedecek koskoca bir dünyayı önünüze serecek bir aktivitedir.  

Çevrenizde gördüğünüz kuşlar artık birer saksağan, serçe, baştankara, ispinoz, kırlangıç olacak, gördüğünüz çam ağaçları kara çam, kızıl çam, sarı çam, servi, porsuk olacak, gördüğünüz otlar çoban ekmeği, teke sakalı, cırtlık olacak, çevrenizde gördüğünüz kuşların, ağaçların, otların, böceklerin ve onlarla beraber gördüğünüz her şeyin birbirinden ne kadar farklı göründüğünü, koktuğunu, işitildiğini, tadıldığını fark edeceksiniz.   

Yaşadığınız şehirdeki onlarca yıllık parkların neler sakladığını, her gün önünden geçtiğiniz ağaçların ne sürprizlere gebe olduğunu keşfedeceksiniz.  

İşte bu elinizde tuttuğunuz kılavuz, Afrika savanlarında avlanan hayvanların belgesellerini büyük bir zevkle izleyen ve bu zevki “kuş gözlemi” ile yaşadığı şehirde ve kırsalda keşfeden ve keşfetmeye devam eden biri tarafından sizler için sınırlı deneyimlerini paylaşmak adına yazıldı.  

Okumak üzere olduğunuz kılavuz sizler için bir başvuru kaynağı olmak yerine “kuş gözlemi” konusunu belirli başlıklar altında tanıtarak sahip olunan deneyimler ile bu hoş aktivite konusunda yol göstermek amacı gütmektedir.  

Kılavuz içeriği 9 adet ayrı başlıktan oluşmakta ve “kuş gözlemi” konusunda temel bazı konuları incelemektedir.  

Yeni başlayacağınızı umduğum bu aktivitede doyasıya keyif almanız dileğiyle.  

    FARKINDALIK 

Kuş gözlemi için en önemli konulardan birisi farkındalıktır. Farkındalığın önemli bir konu olması iki farklı nedene bağlanabilir. Birincisi, kuşlar tüm doğada yaşayan diğer hayvanlar gibi yaşadıkları ortama uyum  

 

sağlamış canlılardır. Tüyleri birbirinden güzel renklere sahip olsa dahi, baktığınız açıdan uygun ışık miktarına 

sahip olmadığınız sürece kuşları fark etmek ve renklerini ayırt etmek oldukça zor olacaktır. İlk gözlemlerinizde, gözlem yaptığınız bölgeye yabancı olduğunuz ve kuş türleri hakkında yeterli bilgi sahibi olmadığınız için gördüğünüz kuş türü hakkında epeyce zorlanacaksınız. Bunun yanı sıra, genellikle siz onları fark etmeden kuşlar sizi fark etmiş olacak veya kaçacaklar ya da daha zor görülebilecekleri bir noktaya geçeceklerdir. Tabi ki gözlem yaptıkça şahit olacağınız gibi buna aksi durumlar da mevcuttur. İkinci olarak, şehirde yaşayan bireyler olarak, farklı kuş türlerini ayırt etmek konusunda eğer şanslı değilseniz büyük ihtimalle algıları kapalı olarak yaşayıp gitmektesiniz. Kuş gözlemine ilk başladığınız andan itibaren bile farkındalık tam olarak oturmadığı için çevrenizdeki farklı tür kuşları görmekte zorlanacaksınız.  

Öncelikli olarak keyifli bir gözlem geçirebilmeniz için bu farkındalığı sağlamanız gerekmektedir. Bu gelişimi göstermek için ise daha fazla sayıda gözlem yaparak deneyim kazanmalı ve merak duygunuzu perçinleyerek yaptığınız gözlemler üzerine düşünmeli, araştırma yapmalısınız.  

Metin KutusuGözlemlediğiniz ayrıntıları sorgulamaya başlayarak yaptığınız araştırmalarda daha önce dikkat etmediğiniz ayrıntıları fark edeceksiniz. Farkındalık kazanmanın değerini ilk birkaç gözleminiz sonrasında hızlı bir şekilde anlayacaksınız.  İlk birkaç gözleminizde gözlemlediğiniz kuş sayısı oldukça az olacaktır. Bu nedenle ilk yaptığınız kuş gözlemlerini bu aktiviteden alacağınız keyfin değerlendirilmesinde göz önünde bulundurmayınız. Mutlaka yaptığınız ilk kuş gözlemlerinde yanınızda kuş gözlemi konusunda deneyimli ve mümkünse gözlem yaptığınız alana hâkim birileri ile yapmayı tercih ediniz. Eğer bu konuda çevrenizde doğru insanların olmadığını düşünüyor iseniz, ilgi alanı doğa ve çevre olan çeşitli dernek, üniversite topluluğu veya organizasyonu takip ederek, kuş gözlemi konusunda gerçekleştirilen aktivitelere katılım sağlamayı denebilirsiniz.  Beraberinizdeki bireylerin yanı sıra, başarılı bir kuş gözlemi seansı geçirmeniz için yer ve zaman değişkenleri oldukça etkilidir. Fakat belli bir farkındalık kazanana kadar yer ve zaman seçimini yaparken kendinize veya keyfinize uygunluğunu göz önünde bulundurun. Gözlem sırasında doğru zamanı ve yeri seçmediğiniz de dahi, sizi yönelteceği arayış farkındalığınızın artışında etkili olacaktır. Çünkü tercihlerinizin karşılığını direk deneyimleme şansınız olacaktır. Tabi ki en başından itibaren kuş gözlemi hakkında belli bir farkındalık kazanmış, belli bir bilgi seviyesine ulaşmış kişilerden gelen yönlendirici ve aydınlatıcı bilgileri değerlendirmekten geri kalmayın. Her zaman için doğru yer ve zaman vardır ama buna sizin kendinizin ulaşması size daha değerli deneyimler katacaktır.  

 

    GÖZLEMLENEN KUŞUN TANIMLANMASI 

Bir kuş gördüğünüzde hemen elinizdeki kuş gözlem kitabına sarılmayın çünkü genellikle kişiler kuş gördükleri zaman hemen ellerindeki kılavuz kitaptan tanımlama yapma ihtiyacı hissederler. Mümkün olduğunca gözlerinizi kuşun üzerinden ayırmadan vücut desenini, hareketlerini, ötüşünü, beslenmesini ve uçuyor ise uçuş şeklini, yerde hareket ediyor ise adımlarını atışını veya zıplayarak yürüyüşünü, bir yerde tünemiş ise duruş şeklini yani gördüğünüz an içerisinde gözlemleyebildiğiniz tüm özelliklerine dikkat etmeye çalışın. O sırada hızlıca gözünüzün yakaladığı ayrıntıları not edebilir veya kaba karalamalar yapabilirsiniz. Ama en önemlisi gözlerinizi ve kulaklarınızı veya elinizde bulunan gözlem ekipmanını kullanarak olabildiğince kuşu gözlemlemektir.  

Öncelikle kuşun boyutlarını anlamaya çalışın ve boyutlarını bildiğiniz kuş türleri ile karşılaştırın. Böylece kuşu tanımlarken hangi kuş ailesine mensup olduğunu anlamanız kolaylaşacaktır.  

Eğer yeterli uzaklıkta ise veya elinizdeki ekipman imkân tanıyorsa, baş kısmını inceleyin. Belirgin izler ve desenler, göz çizgileri, ense rengi, göz kemerleri veya halkaları, gaga şekli ve rengi bakmanız gereken ayrıntılar olacaktır. Baş kısmını yeterince incelediğinizi düşündüğünüzde diğer ayrıntılara geçiniz. Size ipucu verecek ayrıntılar kanatlarında, kuyruklarında ve ayaklarında olacaktır. Gövdesine göre kuyruk uzunlukları ve ayak uzunlukları gözünüzden kaçması zor ayrıntılar olacaktır. Ayrıca kuyruklarını tutuş şekilleri, hareket ettirişleri ve kuyruklarının şekli de yardımcı olacak ayrıntılardır. Bu süre zarfında yeterli ışığa sahipseniz bu kısımlardaki renkleri de gözden kaçırmamaya çalışın.  

Kimi zaman da, bir anda gözünüzün önünden uçarak geçtiklerini göreceksiniz. Bu tür durumlarda ayrıntılara odaklanmanız ve yukarıdaki ayırt edici özellikleri tanımlamanız oldukça zor olacaktır. Bu anlarda size en çok yardımcı olacak uçuş şekillerini gözlemlemek olacaktır. Uçuş şekilleri türü doğru belirlemenize çoğunlukla imkân vermese dahi olası türler hakkında fikir edinebileceğiniz bir bilgi olacaktır. Yanınızda bulunduracağınız kuş gözlem kitaplarında yer alan kuş tanımlarında yukarıda bahsedilen ayrıntılara ulaşabilirsiniz. Unutmayınız ki, bu ayrıntıların yapıldığı tanımlamalar betimlemelerden ibaret kısa notlardır. Bu tanımlamaları gözden geçirerek kuş tanımına ulaşmak yerine, yukarıda bahsedilen özellikler ile ilgili kendi gözlemlerinizi referans alarak tür tanımlaması yapmaya çalışmanız sizi daha doğru yönlendirecektir. Unutmayınız ki kılavuz kitaplarda yer alan betimlemeler ve çizimler türün genel özelliklerini içermektedir.  

Metin KutusuSon olarak ise her zaman kolaylıkla gözlem notlarına ekleyeceğiniz bilgileri dikkate alınız. Kuşları nerede, ne zaman gördüğünüzü not etmeniz hem gözlemlediğiniz kuşun tanımlanmasında hem de ileriki gözlemlerinizi amaca yönelik planlamanızda yardımcı olacaktır. Kuşu nerede gördüğünüzü kesinlikle not etmeyi unutmayın Ör. Ağaçta, dere kenarında, kayalıklarda vb.…) Eğer konduğu ağacı tanımıyorsanız, ağaç ile ilgili gövde rengi ve deseni, dal dizilimi, yaprak şekli ve rengi gibi ayrıntıları not ederek kayıt altına alabilirsiniz. Böylece hem gözlemlediğiniz kuş türü ile ilgili ek bilgiler kazanmış olacak, hem de daha sonraki gözlemlerinizde yapacağınız tanımlamaları daha kolaylaştırmış olacaksınız.  

Tüy renkleri ilk başlarda ilk başvuracağınız kaynak olsa da yeterli ışık olmadığı ve kuş gözlem kılavuzunda baskı nedenli farklılıklardan dolayı bu şekilde tanımlama yaptığınız tür sayısı sınırlı kalacaktır.  

    KUŞ GÖZLEM KİTABININ KULLANIMI 

Kuş gözlemi sırasında mutlaka yanınızda gözlemlediğiniz kuşu tanımlamak için kullanacağınız bir kılavuz kitap veya kendi hazırladığınız bir kılavuzu bulundurmanız önerilir. Gözlem sırasında kuşların türünü, gözlemin hemen ardından belirlemeniz, hem not almayı es geçtiğiniz ayrıntıları unutmadan göz önünde bulundurmanızı sağlarken hem de gözlemlediğiniz türün aklınızda kalmasına yardımcı olacaktır.  

Kılavuz seçiminizi yaparken taşınabilirlik kolaylığını mutlaka göz önünde bulundurun. Uzun yürüyüşler boyunca rahat taşıyabileceğiniz ve istediğiniz anda rahatça kullanabileceğiniz tasarıma sahip bir kılavuz işlevini gözlem sırasında yerine getirebilecektir.  

Kuş gözlem kitaplarında kuş dizilimleri belli bir mantık çerçevesinde yapılmaktadır. Kitap seçiminizi yaparken dizilime önem veriniz. Genellikle birbirine yakın türler gruplanmış halde sunum yapılacaktır. Siz de tercihinizi bu tarz bir gruplandırma yapan kılavuz kitaplardan yana kullanırsanız, gözlem sırasında kuş tanımlamanız daha kolay olacaktır.  

Kuş gözlem kitabı kullanmak dışında eğer araştırma yapmayı seviyor iseniz zaman alıcı bir uğraş olsa da gözlem yapacağınız alana ait kendi istediğiniz özelliklerde bir kılavuz hazırlayabilirsiniz. Bu kılavuzu hazırlamak için iki temel adımı gerçekleştirmelisiniz. Öncelikle “ebird.org” adresinden gözlem yapacağınız alana ait daha önce başka kuş gözlemcileri tarafından kaydedilen kuşları listeleyiniz. Eğer gözlem yapacağınız bölgeye ait birden fazla kişi tarafından geniş bir döneme ait kayıt var ise, gideceğiniz alanda gözlemleyeceğiniz kuşların büyük bir bölümünü kapsayacaktır. Listeyi elde ettikten sonra “trakus.org” adresinden gideceğiniz bölgede kuş fotoğraflarını aratarak listenizdeki kuşların fotoğraflarına ulaşabilirsiniz. Bu şekilde hem gözlem yapacağınız bölgedeki kuşları gitmeden görme şansınız olacak hem de kılavuzunuzda size tanımlama da yardımcı olacağını düşündüğünüz fotoğrafları kendinize göre seçme şansınız olacaktır.  

Tabi ki böyle bir yol kuşları tanımak adına iyi bir fırsat olurken zamanınızı alacak ve sadece gideceğiniz gözlem alanı kapsamında bir kılavuz olacaktır. 

 

    KULLANILACAK EKİPMANLAR 

Kuş gözlemi için kullanılacak en önemli iki ekipman gözleriniz ve kulaklarınızdır. Gözlerinizi ve kulaklarınızı iyi kullanmaya başladıktan sonra dürbün, kara teleskopu gibi ek ekipmanları kullanmaya başlamanızı öneririz.  

Metin KutusuGöz ve kulaklar özellikle birer ekipman olarak belirtilmişlerdir. Çünkü her ne kadar doğuştan sahip olduğumuz duyularımız olsalar bile kuş gözleminde bu duyu organlarımızı verimli bir şekilde kullanabilmek için farkındalık kazanmalıyız ve bu duyu organlarımızı ne şekilde kullanacağımıza dair kendimizi eğitmeliyiz.  

Öncelikli olarak gözlerinizi kullanmayı öğreneceksiniz. Kuş gözlemi yaparken genellikle kuşları dal, çalı gibi göze zor gözüken yerlerde göreceksiniz. Rahat bir görüş açısına sahip olamadığınız sık sık karşılaşacağınız bu gibi durumlarda, gördüğünüz kuşları tanımlamak için dikkat etmeniz gereken ayrıntılar olacak. Gözlerinizi kullanmayı öğrendikçe bu ayrıntıları yakalamaya başlayacaksınız.  

Gözlerinizi kullanmayı öğrendikten sonraki adım ise kulaklarınızı kullanmak olacak. Kuş gözlemi sırasında sürekli olarak kuş seslerini işiteceksiniz.  

Gördüğünüzden kat ve kat daha fazla kuşun sesini kulaklarınızla işiteceksiniz ve normalde gözlerinizle elde edemeyeceğiniz verileri alabileceksiniz.  

Kulaklarınızı iyi kullanmak yakınınızdaki kuşları görebilmenizde de yardımcı olacak. Yakınınızdaki bir noktada ağaç dallarının arasında ötüşen kuşların konumunu kulaklarınızla tayin edip gözlerinizle gözlemleme şansı yakalayacaksınız. Gözlerinizin aksine, kulaklarınız sayesinde çevrenizdeki kuşlar hakkında çok daha fazla bilgi sahibi olabilirsiniz. 

Kulaklarınızı kullanmayı öğrenseniz bile kuşların seslerinden çevrenizdeki kuşların türünü, hangi amaçla ötüştüklerini bilerek aldığınız keyfi arttırmak için gözlem bölgelerinde sıklıkla karşılaştığınız kuşların seslerinden başlayarak birçok kuş sesini öğrenmeniz gerekecek. Öğrenme sürecini hızlandırmak için izleyebileceğiniz ilk yol gözlem sırasında dikkatinizi çeken kuş seslerini, kuşları rahatsız etmeyecek bir mesafeden, takip ederek tür tanımlamasını yapmak olacaktır. Bu şekilde sıklıkla karşılaştığınız kuş türlerinin ötüşlerini kısa bir zamanda öğrenme şansınız olacak.  

Diğer ekipmanlar ise dürbün ve kara teleskoplarıdır. Kuş gözlemi yapmak için bu ekipmanlar olmazsa olmaz ekipmanlar değildir. Fakat bu ekipmanları kullanma ihtiyacı hissederseniz mümkün mertebe ekipman seçimini birkaç kez deneme şansınız olduktan sonra yapmayı tercih ediniz. Seçtiğiniz her ekipmanın artılarının yanında eksileri de olacaktır. Artılarından daha çok eksilerini değerlendirmeniz gözlem konforunuz açısından daha etkili olacaktır. Seçtiğiniz bu ekipmanlarda en temel özellik objektif açıklığı ve büyütme gücüdür. Objektif açıklığı ve büyütme gücü arttıkça beraberinde ekipman ağırlığı artacak ve belli bir noktada tripot ihtiyacınız doğacaktır. Belli ağırlığın üzerindeki ekipmanlar tripot yardımı olmadan kullanıldığında titreme yapacak ve gözlem kalitenizi düşürecektir. Tripot kullandığınız durumda ise hareketliliğinizi kaybederken ekipmanlarınıza tripot dahil olacak ve taşınabilirlik sorunu ortaya çıkacaktır. Ağırlık göz önünde bulundurulup daha küçük ekipmanlara yöneldiğinizde bu sefer karşınıza objektif açıklığı problemi çıkacaktır. Özellikle büyütme gücü yüksek ama daha hafif modeller daha düşük objektif açıklığına sahip olduklarından, dürbünün objektifinden giren ışık miktarı azalacak ve daha karanlık bir görüntü alacaksınız. 

Ağırlık ve objektif açıklığı en bariz konular olmasının yanında kendi tercihlerinize göre gözlem keyfinizi etkileyecek konfor, kullanım kolaylığı gibi ana başlıklarda toplanabilecek başka noktalar da çıkacaktır. Bu nedenlerden dolayı mümkün mertebe ekipman seçiminde aceleci davranmayıp kendinize bu ekipmanları deneme fırsatı yaratarak ekipmanları tanımaya çalışın. 

    KUŞ GÖZLEMİ İÇİN ALAN SEÇİMİ 

Kuş gözlemi için bir alan tanımlaması yoktur. Prensip olarak kendi evinizin bulunduğu sokak dahil kuşların olduğu her ortamda kuş gözlemi yapabilirsiniz.  

Bu nedenle alan seçimi yaparken göz önünde bulundurmanız gereken belli başlı faktörler değişkenlik gösterir.  

Seçiminizde öncelikli olarak hakkında bilgi alabildiğiniz, ulaşımı kolay ve varlığınız ile doğaya minimum etkide bulunacağınız alanları tercih ediniz.  

Bir diğer konu ise unutmayınız ki, kuş gözlemciliği için kısa bir tanım yapılmak istenirse, kuşların doğal ortamlarında gözlemlenmesi, tanımlanması ve sayılması olarak ifade edilebilir. Bu tanımdan yola çıkarak belirli bir farkındalık seviyesi ve deneyim kazandıktan sonra düzenli gözlem yapılmadığı tespit ettiğiniz alanlarda gözlem yaparak yeni veriler sağlayabilirsiniz. 

    KUŞ GÖZLEMİ KAYDININ TUTULMASI 

Kuş gözlemi sırasında gözlem kaydı tutarak bölgenizdeki kuşların analitik takibi için önemli veriler elde edebilirsiniz. 

Bu nedenle gözlem sırasında yanınızda kâğıt kalem bulundurarak gözlem kaydınızı gerçekleştirebilirsiniz.  

Tuttuğunuz gözlem kayıtlarını daha sonra eKuşbank internet sitesi üzerinden veri olarak kaydedebilirsiniz.  

    KUŞ GÖZLEMİ ADABI 

Kuş gözlemi bir alışkanlık haline geldikten sonra çeşitli doğal ortamlarda sürdürebileceğiniz bir aktivite olacaktır. Gözlem yaptığınız alanlarda bir konuk olduğunuzun bilinci ile hareketlerinize dikkat etmeniz, amacınıza yönelik bir davranış olacaktır. Bu davranış şekli ise temel olarak aşağıdaki konulara dikkat edilerek gerçekleştirilebilir. 

Öncelikle bilmelisiniz ki, gözlem yaptığınız alanlar kendine has doğal yapısı olan alanlardır. Gözlem yapmak için alana gitmeden önce bu alan hakkında bilgi edinebilirseniz, bölge ile ilgili özel durumlar hakkında bilgi sahibi olarak istemsiz vereceğiniz rahatsızlıkların ve zararların önüne geçebilirsiniz. Yaptığınız aktivite bir gözlemdir, bu nedenle sadece bir gözlemci olarak kalmak için yuvalardan, yuva kolonilerinden, kur alanlarından, kalabalık tüneklerden ve önemli beslenme alanlarında uzak durulması gerekir. Özellikle yuvalara yaklaşılmamalı, yavru veya yumurtalar ele alınmamalıdır. Bunlara ek olarak kuşları daha rahat gözlemlemek adına, canlılar kovalanmamalı, canlılara bağırılmamalı veya herhangi bir şey fırlatılmamalıdır. Herhangi bir kayıt cihazından kuş sesleri çalarak kuşları kandırmaya çalışılmamalıdır. Gözlemlemek veya belgelemek adına canlıları cezbedici yöntemlerin, yaşam döngüsüne müdahale olacağı dikkate alınarak bu hareketlerden kaçınılmalıdır.  

Kalabalık gruplar halinde yapılan kuş gözlemleri sırasında grubun çevreye daha çok rahatsızlık vereceği göz önünde bulundurularak gözleme uygun en uzak mesafeden gözlem yapılmasına dikkat edilmeli, gözlem alanı ve hatta ekipmanlar buna göre seçilmelidir. 

Gözlemci veya gözlemciler, alandan ayrıldıklarında gözlemlerinin yazılı veya görsel kaydı dışında alandan hiçbir şey almamalıdır. 

 

 

    YANIMIZDA BULUNDURMAMIZ GEREKEN EKİPMANLAR 

Kuş gözlemlerinizi genellikle insan yerleşiminden uzak doğal arazilerde yapacağınız için en yakın yerleşim yerine uzaklığınızı göz önünde bulundurarak yanınızda çeşitli ekipmanlar bulundurmanızı öneririz. Genel olarak taşıdığınız yükü arttıracak olsalar dahi, ihtiyaç duyuldukları anda çok işe yarayacaklardır. Her gezinizde mutlaka yanınızda bulunmasının faydalı olacağı malzemeler  

    Kâğıt ve kalem 

    Kuş Gözlem Kılavuzu 

    Matara 

    İlk yardım çantası  

    Düdük 

    Fener 

    Boş poşet torba 

    Tuvalet kâğıdı 

    Çakı 

Bunun dışında daha birçok ekipman sayılabilir. Fakat yukarıda bahsedilen temel ekipmanlar dışında geriye kalan her şey gittiğiniz mekâna, gözlem yaptığınız zaman aralığındaki hava durumuna, gözlem alanında geçireceğiniz zamana ve kendi kişisel tercihlerinize ve ihtiyaçlarınıza göre değişecektir.  

Unutmayınız ki, kuş gözlemi aktivitesini keyif almak için gerçekleştiriyorsunuz. Bu nedenle alan seçiminizi dikkatli yaparak gözlem yapacağınız alana gitmeden önce yanınıza alacağınız ekipmanları dikkatli seçiniz ki kötü yapılmış bir seçim veya eksik bir ekipmandan dolayı bu gözleminizden alacağınız keyif azalmasın.   

Ekipman seçiminde en önemli prensibiniz tasarladığınız gözlem gezisi için kendi ihtiyaçlarınızı ve atıklarınızı göz önünde bulundurmak olmalıdır.    

 

 

 

 

 

 

    KAYNAKLAR 

http://okgt.blogspot.com.tr/ 

 

http://ebird.org/content/turkey/ 

 

http://www.trakus.org/kods_bird/TRAKUS%20KURALLAR%2020072012.pdf 

 

http://erkus.erciyes.edu.tr/kus-gozlem-nedir.html 

 

https://www.nps.gov/yose/learn/nature/birding-tips.htm 

 

http://www.audubon.org/birding 

 

Hazırlayan: Hakkı Anıl Fındıkçıoğlu 

Yayın Tarihi: 20.03.2017 
